<html>
  <head>
    <title>সেপ্টেম্বর</title>
  </head>
  <body>
    
    <br>
    <h2>সেপ্টেম্বর  </h2> <h3>- নূর মোহাম্মদ তৌসিফ </h3>
    <p style = "font-size: 22px" align= justify>
   
  ১১/০৯/২০২৩<br>
প্রিয় সেপ্টেম্বর,<br>
<br>
শুভেচ্ছা নিও। আশা করি ভালো আছো। কিছু কথা<br>
থেকে যায় মনের গহীনে অগোচরে, যেমন ঝরা পাতা<br>
চাপা পড়ে নতুন পাতার আগমনে; ঝোড়ো বাতাসে<br>
হঠাৎ তারা আন্দোলিত হয়, ভেসে ওঠে চারিপাশে,<br>
তোমার বাতাসে স্মৃতিগুলো ভেসে উঠলো আজ।<br>
থাক, পুরোনো হিসাব মেলাতে বসে আর নেই কাজ।<br>
বাকি থাকুক বোঝাপড়াগুলো– তুমি কী দিলে, আর<br>
কী নিলে আমার জীবন থেকে। ভুলে যাবো, কার<br>
তপ্ত স্মৃতির দীর্ঘশ্বাসে ঘোলাটে হলো চশমার কাঁচ।<br>
কার ব্যাকুল দিঠির মুখচ্ছবি ভাবিয়েছিল নিরন্তর।<br>
 <br>
না না, সেসব অনুভূতি একান্তই আমার, তোমাকে<br>
বলতে চাইনা সব। কিন্তু, তেপান্তরে কাশফুল আঁকে<br>
যখন স্নিগ্ধ ছবি, আর নীলাভ আকাশ, রাতে তারার <br>
সাগর জানিয়ে দেয় তুমি এসেছো; আমি আবার<br>
ভুলে যাই আমাকে কী ভুলতে হবে। জানি, আমি না<br>
থাকলেও তুমি রূপের পসরা সাজাবে পরের বছর।<br>
<br>
ইতি,<br>
পরিচয়টা গোপনই থাক, চিনতে পারলে নিও খবর।<br>
 </p> 
    
  </body>
</html>
